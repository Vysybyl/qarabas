---
layout:     post
ref:		y
lang: 		it
title:      "Y."
subtitle:   "Prologo"
date:       2017-09-06 12:00:00
header-img: "img/y.jpg"
---

Al mio ritorno dal Messico più di dieci anni fa ho attraversato quella che è stata - ad oggi - la peggior crisi della mia vita. Soffrivo di attacchi di pianto (che mi colpivano soprattutto al tramonto), fantasie suicide, dubbi sulla mia identità sessuale, ...

Il primo capitolo della mia tesi di laurea era stato rifiutato, la mia prima storia d'amore era finita, Milano era spietata, distante e inumana come non mi è più apparsa. Io non ero più nulla. Volevo solo che il dolore finisse.

Fui salvato da un pugno di persone. Una donna (un'amica) mi ridiede la speranza; gli altri rimisero assieme i pezzi, uno ciascuno. Mi scelsero e mi nutrirono. Mi scelsero quando ero nel mio stato peggiore e non hanno cambiato idea da allora.

Per molto tempo ho considerato tutto quello che è seguito a quella crisi come una seconda esistenza raffazzonata alla meglio unendo i cocci della precedente: ne ero grato ma la sua forma originale era persa e quella attuale non mi calzava più alla perfezione. Però ancora galleggia.

Ero partito per il Messico con la vaga aspettativa di trovarvi qualcosa di straordinario: un'illuminazione sulla mia natura, sulla forma dell'universo e sul mio posto nel mondo; oppure un evento soprannaturale, inspiegabile, un miracolo[^1]. Ecco, cercavo qualcosa del genere: prove, chiarezza, una vocazione.

La crisi è stata una risposta per me totalmente imprevedibile alle mie aspettative. Ora sento che a quella risposta non ero pronto e mi immagino la zattera su cui ho navigato da allora come un mezzo di fortuna che mi ha permesso di non svanire nel nulla e di vivere, navigando a vista, quelle esperienze di cui avevo bisogno[^2]. Dovevo trovare la fiducia e il coraggio necessari per ascoltare davvero quella risposta: mi sono circondato di amici, mi sono innamorato e ho fatto all'amore, ho recuperato un contatto con la mia famiglia e le mie radici e mi sono procurato una professione.

Oggi torno in America Latina dopo oltre undici anni. È un viaggio che mi ha quindi richiesto molta preparazione e una gran dose di coraggio - non tanto il coraggio di inoltrarmi in luoghi che in Europa sono spesso sinonimi di crimine, instabilità e violenza - bensì il coraggio di affrontare quello che questo viaggio simboleggia.

Il mio coraggio e il mio orgoglio stanno in queste parole. 

Questo blog è una domanda aperta e diretta al destino angosciante al quale mi sento votato, assieme a tutti noi, e che ho cercato di esplicitare alla meglio sognando il Nullpunkt Manifesto.

Ora, so che ai più queste righe non basteranno come spiegazione di questo viaggio e so che l'ossatura del testo funziona male senza la carne di una storia. Dato che spesso quando ho dichiarato la mia intenzione di partire ho ricevuto in risposta ammiccamenti vari sull'andare a raggiungere una possibile "ragazza", sarò franco: si, c'è una donna[^3]. La chiamerò Y.

***

La prima volta che conobbi Y. fu danzando. Non ho ricordi dell'incontro. Ci siamo incontrati davanti agli occhi di un'amica comune, nel cerchio di una cerimonia in un campo da qualche parte nel sud dell'Europa. Salúquia ci ha visti danzare agli antipodi del falò, io con le braccia spiegate a mo' di falco veleggiando sulle onde del fuoco; lei intessendo spirali d'acqua e d'aria. "Vi ho sentiti uno nella danza dell'altra" ha raccontato Salúquia.
Lo stato alterato della coscienza non mi ha lasciato nessuna immagine di Y. al di là del fuoco. La seconda volta che la conobbi fu quindi a fuoco spento, in un giocoso abbraccio collettivo per terra accanto alla cenere, che già il sole era alto. Quel giorno la lasciai tra le braccia del mio amico Sal.

Devo saltare un po' di mesi per arrivare al momento in cui mi resi conto che quando ero accanto a Y. i miei pensieri cessavano. Non capendoci nulla le ho detto: " Non so se ti devo baciare o cosa..." - e subito dopo - "Vuoi meditare con me?"

"Y. é uno specchio" mi ha spiegato Salúquia un giorno. Che fosse uno specchio allora non lo sapevo. Quello che sapevo era che all'improvviso con lei **sentivo** con chiarezza lampante quando un mio gesto sia pur insignificante come una parola o uno sguardo era dettato da una mia paura. Parlandone, Y. ha ammesso che le causo qualcosa di simile: il suo specchio sono io.

Due specchi che meditano uno di fronte all'altro a lume di candela possono causare un'esperienza terrificante. Durante i primi minuti ho visto sui tratti trasfigurati di Y. i volti di streghe, mostri e demoni. Ho sentito la paura ben forte e solida nella pancia e ho respirato a fondo. Poi sono apparsi i guerrieri e gli dei messicani e ho sorriso.
"Da che pianeta vieni tu?" ha chiesto Y. alla fine. Ridevamo.

Tra poche ore scenderò dall'aereo e darò i primi sette passi sulla terra sudamericana, tesa e calda come una pelle di tamburo messa a tendere accanto al fuoco, o come una pancia muscolosa e abbronzata sotto il sole.

Poi darò altri sette passi, ed altri sette, ed altri ancora, fino a raggiungere l'abbraccio di Y.

Mi dirà: "Ora puoi piangere".

[^1]: Da quando avevo visto da bambino "Il piccolo Buddha" alla TV fantasticavo di essere riconosciuto da un gruppo di monaci come il protagonista del film.

[^2]: Quella della zattera è una metafora buona come un'altra.

[^3]: C'è SEMPRE una donna (anzi più di una) perchè chi scrive è un romantico paraculo insicuro.