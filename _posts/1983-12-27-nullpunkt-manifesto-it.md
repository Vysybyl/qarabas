---
layout:     post
ref:		nullpunkt
lang: 		it
title:      "Nullpunkt Manifesto"
subtitle:   "Considerazioni preliminari"
date:       1983-12-27 12:00:00
header-img: "img/nullpunkt.jpg"
---

[^1]Tutto ciò è sufficientemente certo considerato lo stato attuale delle cose:

Morirai. A causa di un cancro, per due terzi delle possibilità; a causa di un infarto per un terzo. 

Prima di ciò, passerai gran parte della vita dormendo, sognando sogni che non conosci né capisci.
La stragrande maggioranza del tempo che resta starai lavorando. Passerai la maggior parte della tua vita cosciente occupandoti di faccende che t'interessano poco o nulla, ricevendo in cambio solo il minimo necessario per continuare. 
Se non lavorerai, ti mancherà il necessario; se pure lo avrai, ti mancherà il superfluo; se avrai persino il superfluo, il tuo benessere dipenderà dalla sofferenza altrui: coscientemente o inconscientemente la colpa ti dilanierà.

I tuoi sforzi andranno ad alimentare lo stesso meccanismo che t'imprigiona. Ciò di cui hai necessità lo dovrai sempre comprare, non potendolo mai creare. Lavorerai per sprecare: ciò che ti può alimentare lo getterai; ciò che ti può essere utile si spezzerà tra le tue mani; le vesti ti si disfarranno addosso e la tua casa andrà in malora. Ciò che produrrai, ciò che comprerai e che consumerai inonderà di veleno la tua casa, il tuo corpo e la tua mente.

Subirai violenza. Ti grideranno contro. Sarai derubato, percosso, forse ucciso.

Sarai solo. Non avrai nessuno accanto a lenire il tuo dolore. Se anche ci sarà, non lo comprenderà. Se comprenderà, non potrà porvi rimedio.

Le tue emozioni trameranno contro di te. 

Avrai paura.
Avrai vergogna delle paure di cui non potrai parlare. Le paure condivise le chiamerai "buon senso". Non affronterai né le una né le altre ed esse ti dilanieranno.

Desidererai e non otterrai. Non basterà il denaro o il tempo, oppure le forze, o l'occasione non si presenterà. Se questa apparirà non la coglierai o fallirai provando a coglierla. Se anche realizzerai quello che desideri, ciò che otterrai sarà diverso da quello che speravi e la catena dei desideri ti dilanierà.

Il tuo senso di giustizia sarà asservito al tuo giogo. Subirai ingiustizie: quando sarai nel giusto, verrai accusato e punito ingiustamente; nel torto verrai scoperto e la pena sarà più grande della colpa, oppure riuscirai a mantenere il segreto e il rimorso ti dilanierà.

L'amore per i tuoi figli li nutrirà, facendoli crescere forti e sani solo per affidarli al tuo stesso destino.

T'ingannerai. Prenderai le decisioni sbagliate; investirai nelle imprese sbagliate; sceglierai la strada più lunga e ti perderai.
Immaginerai struttura e stabilità là dove non vi è che tortura e caos. Costruirai su queste illusioni piani e progetti che crolleranno rovinosamente o che non ti daranno soddisfazione alcuna. Sarai estraneo a te stesso e agli altri. Giudicherai con arroganza tutti quelli che non capisci. Imbroglierai e sarai imbrogliato. Tradirai continuamente te stesso a causa della tua ignoranza. Imparerai ad essere obbediente e produttivo, o furbo e disonesto, o amaro e rancoroso, o pigro, o qualcos'altro ancora. 
Ti penserai altro da ciò che sei. Ignorerai il tuo corpo e questo non ti risponderà più: si ammalerà e imputridirà. Seppur così spezzato, continuerai al giogo alimentato da illusioni. Spererai ciò che non sarà mai e questo ti dilanierà.

Sarai meschino: non ti guarderai mai allo specchio e quando lo farai per toglierti la maschera inorridirai allo scorgere il vuoto là dove ti aspettavi di trovare il tuo volto. 

Svanirai e sarai ricordato approssimatamente, per dettagli infinitesimali e insignificanti. 

Poi sarai dimenticato per sempre.

Tutto ciò è certo osservando l'esistenza a partire dal punto nullo.

Esistono tuttavia fluttuazioni energetiche i cui effetti non ci è dato prevedere[^2].

Tutto ciò è certo osservando l'esistenza a partire dal punto nullo.


[^1]: Serve sempre un punto di partenza perché, come diceva Aristotele, non si può voler definire tutto. Il Nullpunkt Manifesto è stato sognato ad occhi aperti nelle notti insonni di molti anni. È una dedica silente per tutti coloro che soffrono come se avessero coltelli appuntiti a lacerargli il cervello.

[^2]: Persino in un sistema totalmente determinato, la descrizione apre un punto di rottura. Si può sempre scrivere.