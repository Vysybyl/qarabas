---
layout:     post
ref:		lirio
lang: 		it
title:      "Colhendo lírio"
subtitle:   "Acqua, casa e il futuro dell'architettura contemporanea"
date:       2017-09-09 12:00:00
header-img: "img/lirio.jpg"
---

"Sei venuto per me?" mi chiede Y. 

Ho un grasso cono gelato in mano. Ho scelto sapori di frutti che non ho mai visto e che non riuscirò mai a ricordare.

Siamo stati al parco oggi. Siamo entrati con le biciclette pochi minuti prima della chiusura e ci siamo fermati accanto a un ruscello artificiale con una piccola cascata. "Acqua!" esclama Y. C'è una recinzione bassa bassa con un cartello che dice "Rispettare la recinzione", perciò Y. la salta con gentilezza e va a bagnarsi le mani. "Cascata!" grida una bimba correndo accanto a noi e all'improvviso mi ricordo la canzone. Chiedo a Y. di cantarmela e mi rendo conto che ho sempre sbagliato il testo. Gli alberi attorno a noi si alzano e si piegano come a formare un soffitto.

Ho trovato casa. Una villetta troppo grande per una persona sola. Ma, finché il mio coinquilino è via, è tutta per me. Un letto, un tavolo per lavorare e ora un profumino di palo-santo. Ah, e c'è anche un'amaca da sogno a dondolare nel portico. La valigia è ancora fatta e le mie cose sono sparpagliate sul pavimento della camera, ma qui riuscirò a sognare e a creare e la favela non dista troppo.

La favela di Carabás occupa tutta la valle e la collina dietra la casa di Y., continuando dall'altro lato. Mi aspettavo pareti e tetti di lamiera nel caos più totale, ma trovo un piccolo villaggio colorato molto più carino della città che lo circonda. Y. mi spiega: "Quando siamo arrivati la favela finiva laggiù. Qui c'era solo terra incolta". Le costruzioni basse di mattoni hanno risalito il pendio fino alla recinzione della nostra. Molte parti sembrano ancora in costruzione: una cassaforma qui, delle barre di ferro piantate verso il cielo là. "Molti di loro sono muratori, gli stessi che costruiscono gli edifici 'ufficiali' nel resto della città. Hanno loro stessi le conoscenze per mettere in piedi tutto ciò".

Mi stupisco di vedere tante luci e mi chiedo come sia possibile che la favela abbia accesso alla rete elettrica. C'è anche musica che strepita durante la maggioranza del giorno e parte della notte. Y. non mi sa bene rispondere, ma i fili che scendono dai pali elettrici sembrano allacci artigianali. Forse quello che la compagnia perde alimentando gratuitamente queste lampadine e queste radio non vale tanto quanto l'invio di qualcuno che stacchi tutto? Esistono tra il quartiere e la favela molte meno discontinuità di quante immaginassi.

Tuttavia, quando i proprietari dei terreni decidono di riprenderseli o quando la città decide di costruire su queste terre un'autostrada o un centro commerciale, arrivano la polizia e le ruspe.

"Sei venuto per me?"

Dalla porta della mia nuova casa sono necessari cinque minuti per risalire fino a una piazzetta da dove si vedono gli edifici alti del centro. Ne abbiamo visitato uno alla fine del pomeriggio, dopo che il parco ha chiuso. Ha degli striscioni enormi appesi alla facciata. I cancelli d'ingresso sono chiusi da catene e per entrare abbiamo dovuto parlare con un tipo che aveva in mano un walkie-talkie e registrare i nostri nomi su un quaderno. Non ho mai visto un'occupazione così ben organizzata.

"Comunicazione e sicurezza sono le cose più importanti" ci spiega la ragazza che ci farà da guida. L'edificio ha una pagina facebook.

L'entrata è illuminata dalle luci dei negozi vuoti. La costruzione era inutilizzata da anni quando vi si installarono i nuovi abitanti. Mi sembra che sia stato spaccato solo ciò che impediva l'accesso a qualche parte dell'edificio: qualche porta e alcune serrande.

La comunità possiede una mensa, un orto, un asilo, gli uffici della comunicazione e la sala riunioni. Non vedo nessun'amaca ma penso che il terrazzo potrebbe competere con il mio portico. Ho un fondo di paura durante tutta la visita e non so dire se viene solo da me o se c'è davvero un'atmosfera tesa. Conto le uscite e tento d'indovinare lo statuto giuridico di uno straniero arrestato durante uno sgombero. La guida mi racconta che, in caso di attacco da parte della polizia, sono soliti mettere i bianchi davanti e, se ci sono, anche gli studenti o quelli con le felpe dell'università. Mi dice anche che un'adolescente durante l'ultimo sgombero si è presa una pallottola nella mandibola e che dovrà passare attraverso quattro anni di chirurgia plastica. Stanno raccogliendo dei fondi per lei.

Adesso mi immagino con la sweat-shirt grigia del politécnico, mentre un poliziotto punta il mirino alla scritta "Matematica" e commenta "Non mi è mai piaciuta". Ma in quel momento sono solo riuscito a confrontare mentalmente il colore della mia pelle con quella di Y. e a decidere che lei sarebbe dovuta rimanere davanti. Mi sono vergognato del pensiero e ho attaccato bottone con la guida. Le ho raccontato di come funzionano le occupazioni a Milano: delle case pubbliche che sono vuote perché non esistono i soldi per piccoli restauri, degli anarchici, degli immigrati e delle mafie; e di come persone di ogni tipo si radunino davanti alle case degli altri al momento dello sgombero. Lei va all'università: "Penso che le occupazioni siano il futuro dell'architettura".

Uscendo, vediamo dei bambini di forse quattro o cinque anni.

Quelli della favela e quelli dell'occupazione possiedono un nullpunkt totalmente diverso dal mio. Riesco solo a riempire il divario tra noi con un certo senso di colpa: io sono qui a inventarmi storie romantiche, posso viaggiare per il mondo e lavorare dove voglio mentre questi mangiano proiettili. So che questo sentimento viene solo da me e non aggiunge niente alla storia, ma non ne trovo altri.

"Riesco a vedere tutte le storie: la mia, quella della mia famiglia, la tua, quella dei miei antenati e quella dei miei amici, quelle degli abitanti della favela... E non so che farmene. Non mi daranno mai il calore di un abbraccio né serviranno per trovare casa a quelli dell'occupazione. Mi sembrano inutili" ho detto a Y. in gelateria.

"Ma queste storie esistono per essere raccontate. Quella ragazza ritornerà a sorridere perchè qualcuno ha raccontato la sua storia".

Qui la notte cade veloce. Non imbrunisce, si spegne.

"Sei venuto per me?"

Penso alla casa che non avrei trovato senza di lei. "Anche. Se non fosse per te non sarei qui."

Lei parla per entrambi: "Io sento che siamo più amici che altro".

"Lo so" dico tranquillo. C'è un vecchio nella favela.

"Quando mi porti al terreno a conoscere il padre del santo?"  


#### *Hoje eu vi a mãe Oxum na cacholeira*
 
#### *Sentada na beira do rio*

#### *Colhendo lírio, lírio lê*

#### *Colhendo lírio, lírio lá*

#### *Colhendo lírio p'ra enfeitar seu lar[^song]*


[^song]: Trad: *Oggi ho visto la madre Oxum alla cascata / seduta sulla riva del fiume / a raccogliere liri, lirilè / a raccogliere liri, lirilà / a raccogliere liri per decorare la sua casa*.         
         La versione corretta è: *Eu vi mamã Oxum na cacholeira / sentada na beira do rio / colhendo lírio, lírio lê / colhendo lírio, lírio lá / colhendo lírio para enfeitar seu congá* (trad: *Ho visto mamma Oxum alla cascata / ... / a raccogliere liri per decorare il suo altare* )


