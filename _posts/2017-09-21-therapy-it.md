---
layout:     post
ref:		therapy
lang: 		it
title:      "Terapia"
subtitle:   "Come le onde del mare"
date:       2017-09-21 12:00:00
header-img: "img/therapy.jpg"
---

Fa un freddo cane. Sono rimasto seduto su un muretto per un'ora forse, mentre il vento mi soffiava addosso con forza approfittando dei grandi spazi che qui separano gli edifici. Ho meditato, scritto e letto cercando di far passare il tempo e di farmi coraggio; poi mi sono mosso, sono entrato e ho cominciato a cercare tra i vari piani.

L'edificio è un altro, mi dicono. Sono di nuovo fuori al freddo; avrei dovuto portarmi il maglione pesante. Consulto la tabella affissa all'ingresso.

Non c'è.

La chat sul cellulare ancora tace. È già buio. Mi allontano. Nel parcheggio trasalisco al vedere un uomo immobile sul piazzale scuro. Mi rendo conto che è una specie di guardia. Continuo a camminare verso quella che sembra la strada più vicina. Il mio senso d'orientamento funziona malissimo in questa città: forse è la luce, il campo magnetico o le strade tagliate ad angoli acuti. 

C'è abbastanza silenzio qui. Sblocco ancora il telefono: niente. Respiro e pigio l'icona del microfono. La tengo schiacciata.

Registro soprattutto silenzi ma alla fine mi sento meglio. Chiamo l'Uber.

***

"Come?" Non capisco quasi mai la prima volta che mi rivolgono la parola.

"Vuole l'aria condizionata? Dell'acqua?"

"No, l'aria condizionata no, grazie. Ha dell'acqua?"

Mi passa un bicchiere di plastica sigillato con la stagnola. È freddo ma non troppo. L'autista ha gli occhiali e i capelli brizzolati, tagliati corti.

L'auto sta percorrendo un'avenida che taglia la città a metà. In un altro paese sarebbe un'autostrada. Sento sempre che si crea una specie di intimità a condividere l'auto. Alcune delle conversazioni migliori a Lisbona le ho fatte con i tassisti, anche da sobrio. Questo è il mio secondo Uber.

"La vuol sentire una storia?"

"Come?"

Cerco di cambiare accento: "Vuole sentire una storia?"

"Parli pure".

Gli spiego a grandi linee dell'incontro due anni prima e di tutto quello che venne dopo.

"...e ora lei non mi vuole nemmeno vedere".

L'autista è titubante, ma io insisto.

"Se posso dire la mia, questa secondo me è un po' bipolare... Ma lei secondo me non dovrebbe correrle dietro".

"E cosa dovrei fare?"

"Si diverta! È vero che quando qualcuno ci piace, ci piace. Però lei è in Sud America, ne approfitti! Esca, vada a bere qualcosa, si diverta..."

"Dice che devo prendermi cura di me?"

"Appunto, si prenda cura di lei. Mostri che si sta divertendo - ma senza parlare di altre donne".

Troppo tardi, penso.

"Donne così, quando gli corri dietro, scappano ancora di più."

Il perchè del comportamento di lei, che non riuscivo a comprendere durante quel viaggio in auto, lo capisco in parte solo ora che scrivo. Il mio perchè resta incomprensibile. 

Prendermi cura di me.

***

La stanza era illuminata debolmente. Il centro era occupato da un materasso a due piazze steso sul pavimento, coperto da un foglio bianco di carta seta. Dallo stereo portatile veniva qualche tipo di musica rilassante che non ricordo.

La terapeuta mi salutò, mi fece sedere e mi chiese come avevo conosciuto il posto e perché ero là. Comincio a parlare a caso di ricordi d'infanzia e relazioni passate, finchè non arrivo al sogno. Ridacchio nervosamente mentre racconto come finisce:
"... sento il dolore che esplode mentre lei mi fissa con gli occhi strabuzzati, preme il dito più a fondo nella mia carne e continua a ripetere: <<C'è un sacco di paura qui, un sacco di paura!>>".

È lo stesso vecchio sogno che mi ha spinto a contattare Y. la prima volta. Tutto sembra collegato.

La terapeuta mi ascolta, mi chiede se sapessi già qualcosa sul Tantra quando ho avuto il sogno, mi dà una spiegazione generale della filosofia e dello scopo della pratica e mi dice cosa succederà durante la sessione; poi mi dice di sdraiarmi sul materasso. Lascio cadere i vestiti su una sedia e mi posiziono sul letto rivolto verso il soffitto.

"Devi respirare profondamente, in un ciclo, senza pause. Immagina che l'inspirazione e l'espirazione siano come onde del mare che vengono e vanno."

"Dalla bocca?" 

"Si. Dalla bocca."

Chiudo gli occhi.

***

Li ho tenuti chiusi per un po' anche dopo che era tutto finito. Ho dovuto interrompere la respirazione un paio di volte per raccogliere un po' di saliva in bocca e ingoiarla per inumidirmi la gola secca. 

Mentre il volume della musica scendeva, ho recuperato controllo del mio corpo. Ero sopraffatto dai sentimenti e volevo abbracciare la terapeuta. Potevo ancora sentire le due presenze al mio fianco sinistro e destro. Non erano apparse per vari mesi e ora erano tornate. Sembravano essere uscite dalle ultime costole fluttuanti quando le mani della terapeuta le hanno raggiunte. Riconobbi quella maschile alla mia destra come mio nonno. Dai punti da cui sono emerse sento ancora il solletico: quando li tocco scoppio in una risata pesante e tremo un poco. Sono in uno stato che ho sempre solo visto in qualcun'altro. Qualcosa di femminile.
Mi sento inondare dalla gioia. Il cuore è leggero e aperto con chiarezza. Vorrei che tutti potessero provare questa condizione.

L'essenza della mia esperienza non è stata fisica ma emotiva. Durante la sessione ho sentito un dolore lancinante per la perdita delle persone amate. Non solo le persone che ho perso, ma il dolore dei miei amici, di mio padre e della mia famiglia. Ho pianto per il nonno che non ho mai conosciuto (la cui presenza ancora occupava la stanza) e ho attinto al dolore che i miei genitori devono aver vissuto quando hanno perso i loro genitori.

"Le persone spariscono!"

Questa frase era risuonata più volte nella mia mente con il tono di una domanda, mentre le palme della terapeuta si soffermavano sul mio petto o sulla sommità del capo o le dita svicolavano gentili sulla mia pelle come onde di seta liquida. Mi aveva tormentato ancora mentre i miei muscoli addominali si erano contratti in spasmi quando il tocco della terapeuta aveva rilasciato brividi di piacere, solletico e pena che erano risaliti dalla mia pancia fino al petto come un miscuglio di risate e pianto.

Alla fine, la frase si era risposta da sola: "Le persone spariscono! Per questo facciamo figli".

Il suo significato era chiaro. Le persone soffrono per la perdita dei loro cari e fanno figli per porre fine a quel dolore. Era semplice. Non esiste vera guarigione per la perdita - poiché nulla riempirà quel vuoto, ma fare un figlio è in un certo senso un modo per accettare l'ineluttabilità della morte e rispondervi con la speranza. All'angosciante realtà del "Sono tutti morti o moriranno" contrappone l'affermazione ugualmente vera "Sono tutti nati o nasceranno". Questa relazione non appiana l'abisso della morte, ma lo equilibra con la forza della vita. La catena dei miei antenati è una catena di nascite tanto quanto di morti. Io sono parte di quella catena e al fare un figlio chiudo il mio anello: consegno a qualcun altro il compito di prendersi cura dell'apertura del tempo una volta che non ci sarò più e, al tempo stesso, do a lui o a lei la possibilità di piangere la mia scomparsa.

Fare un figlio è una dichiarazione di accettazione di mortalità e finitezza. Così è stato mio padre per suo padre, così sono io per mio padre, così qualcuno potrà esserlo per me un giorno.

***

Mi lavo nel bagno vicino e mi rivesto. Il prezzo del servizio, che avevo evitato di chiedere, mi offende. Non ho abbastanza soldi con me. Mentre raggiungo in bici il bancomat, in una parte di me la malizia riprende piede e giudica freddamente tutto quello che è appena successo.
