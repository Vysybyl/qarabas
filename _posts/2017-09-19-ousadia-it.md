---
layout:     post
ref:		ousadia
lang: 		it
title:      "Audacia"
subtitle:   "Il serio pericolo della scrittura"
date:       2017-09-19 12:00:00
header-img: "img/ousadia.jpg"
---

L'uomo che mi trovo davanti è smilzo e ha il viso ovale. È allungato sulla sedia con un'aria rilassata, mezzo compiaciuta, ma gli occhi e il sorriso con cui mi saluta sono umili e gentili.

- È un'audacia[^ousadia] - confessa appena confermo che è lui l'autore. Il suo primo libro.

- In che senso? Qual è il rischio?

- Il rischio è quello che la parola scritta porta sempre con se. È uno specchio per chi scrive. Si finisce per scoprire un lato di noi stessi a cui non avremmo accesso d'altra forma.

- Ma è uno specchio pure per chi legge, no?

- Si, certo. La scrittura ha questo potere di mostrarci un riflesso di noi stessi, una risonanza... E anche chi scrive finisce per rivelarsi.

- Quindi è questo il rischio? Di essere scoperti?

- Pure quello.

- Ma è anche il rischio di essere fraintesi. Esiste sempre il rischio che il lettore confonda l'autore con la sua invenzione.

- Sì.

Leggo un racconto di una pagina. C'è un silenzio denso. 

- È una sensazione un po' strana questa di... Non succede tutti i giorni di leggere il libro stando accanto alla scrittore.

Ridiamo.

- È un po' strano. Ma anche interessante.

Arriva una ragazza che già conosce l'uomo e vuole presentargli un'amica. Finisco di leggere. 

Vende un libro. Quando finiscono di parlare vuole regarlarmi una copia. Credo sia più giovane di me.

- Consideralo già venduto! - gli dico - Non ti preoccupare.

Abbiamo entrambi le unghie lunghe alla mano destra. Gli chiedo se gli piacerebbe fare lo scrittore di professione. 

- Anche io ho questa paura di pubblicare - confesso. - Per moltissimo tempo ho pensato che fosse fondamentale per un artista vivere della propria arte. La mia famiglia non è ricca ed essere economicamente indipendente ha sempre fatto parte della mia educazione. Una specie di orgoglio. Ho provato varie strade ma finivo sempre a lavorare in call center. Così alla fine ho deciso di investire in una professione tecnica e di tornare all'università.

- Ma il click per me è avvenuto quando, qualche anno fa, ho trovato su youtube delle interviste ad alcuni dei massimi poeti italiani del secolo scorso, quelli in Italia che si studiano a scuola. E ho scoperto che la maggior parte di questi erano professori o simili. Avevano tutti mestieri umili. È per questo che te lo chiedo.

- Beh, io sono professore in un liceo. Credo che il mio mestiere mi nutra e mi dia materiale per scrivere. Forse tra qualche decennio avrò accumulato abbastanza esperienza - sorride - e mi piacerà l'idea di dedicarmi solo alla scrittura. Ma per ora no. Credo che mantenere un contatto con...

- La realtà.

- ... la realtà permetta anche alla scrittura di arrivare meglio alle persone.

- E hai mai pensato di poter offendere qualcuno?

- C'è sempre questo rischio, e magari un pò di paura...

- Che qualcuno ti venga a cercare con un bastone...

- ... ma io non controllo gli effetti che i miei scritti possono avere sulle persone. Chiaro che non scrivo per offendere, ma non posso controllarlo così come non posso far sì che chi legge trovi valore in quello che scrivo.

- Ma non si scrive sempre con un'intenzione?

- Sì, c'è un'intenzione ma... Vedi, quando tu scrivi, spesso non sai cosa scriverai. Sai che vuoi scrivere su un certo argomento (quella è l'intenzione) ma non sai quello che ne uscirà. Te ne rendi conto solo scrivendo.

Lui non è di qui. Gli chiedo di consigliarmi qualche evento della fiera. Mi parla di una conferenza sul ruolo dello scrittore nero in Brasile.

- Sai, è una figura ancora poco comune in Brasile, per via degli stereotipi e della maggiore difficoltà di accesso a cultura ed educazione.

La sua pelle è più scura della mia. Le mie ultime domande ci hanno colto mentre ci salutavamo. Rimaniamo in piedi davanti alle sedie a conversare e sorridere. A guardarlo mentre mi parla sento un legame così immediato e totale che tanti anni prima mi era sembrato necessitare di essere corretto o spiegato. Ora non più.

#### *Un avviso: non leggere, a meno che tu non sia disposto a correre un rischio serio. Evita le lettere[...][^quotation]*

[^ousadia]: **ousadia**, in Portoghese

[^quotation]: Luís Henrique Novais - *Venha quando for escuro* - Arte Desemboque - 2014
