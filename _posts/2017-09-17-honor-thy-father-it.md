---
layout:     post
ref:		call
lang: 		it
title:      "Onora il padre"
subtitle:   "Un richiamo"
date:       2017-09-17 12:00:00
header-img: "img/call.jpg"
---

La mia bici può portarmi dappertutto ma non sono ancora riuscito a vedere il tramonto.

L'altro giorno stavo aspettando Y. nella sua macchina. Alcuni ragazzi sono sgattaiolati fuori dalla favela e hanno cominciato a giocare attorno all'auto. Sono uscito e mi ci sono appoggiato, incrociando le braccia e fissando la luna che s'ingrandiva. Non riuscivo a capire il loro accento. Il sole era già tramontato. Ho sorriso mentre una parte di me ancora non si fidava della loro attività. Mi sono vergognato e non li ho guardati direttamente. Il loro baccano è cresciuto.

All'improvviso Y. è dall'altro lato dell'auto che parla della bellezza della notte con un vecchio basso. Lui rinnova l'invito: "Venite il prossimo sabato!" Entriamo in macchina. Y. appare deliziata ed esclama "Oh mio Dio!" Mi rendo conto che sta fissando qualcosa attraverso il mio finestrino. Per la prima volta vedo un cavallo bianco gremito di bimbi passare a pochi passi da me. "Sei cieco?" chiedono Y. e la mia mente assieme. La luna brilla e il vecchio se n'è andato.

La mia bici è leggera e veloce. Durante il giorno è bianca, ma la sera i miei occhi vedono argento.

Sono riuscito a pedalare fino alla chiesa blu dell'incrocio a cinque strade che ho visto qualche giorno fa. Mi sono svegliato ricordandomi il solido seme di paura che ho disseppellito la notte precedente, appena prima di addormentarmi. L'ho immaginato come due piccoli sassi, uno accanto all'altro, senza toccarsi. Nella mia visione, ho riconosciuto uno di loro come la mia relazione con la donna che mi ama. L'altro è più indistinto. L'ho sognato come una donna che non conosco. La mia mente ha rantolato un grosso "No!", mi si è torto lo stomaco a mi sono svegliato.

Non so dire se la mia attuale paura di impegnarmi sia solo un sottoprodotto delle storie mie e della mia famiglia o l'indizio di un richiamo più profondo. Se risalgo il mio albero genealogico vi trovo incomprensione, bugie, paure, tradimento, alcolismo, figli non riconosciuti, violenze fisiche e verbali, tutto saldamente annidato nelle relazioni del mio lignaggio. Non sto più sognando nel nullpunkt e so che questo non è il modo di guardare le cose in America Latina, ma non posso evitare di considerare tutto ciò. Sono anche ben cosciente che il desiderio pre-programmato di sposarmi e mettere su famiglia mi viene da molto lontano attraverso il sangue e la TV. Ogni volta che la paura adolescenziale di essere gay è tornata, è parsa più come un bisogno ancestrale di essere amato, accettato e compreso e meno come un reale desiderio sessuale.

La maggior parte degli uomini della mia età che sono diventati mariti e padri felici sembrano aver inventato un nuovo modo di essere genitori. Sta forse accadendo una qualche rivoluzione silenziosa? Una delle mie cugine asiatiche - madre di due figli - è sembrata davvero premurosa quando mi ha detto "Anche creare una famiglia è felicità, sai?" Qual è il loro nullpunkt? Cosa non vedo? La mia mancanza di fiducia nei bambini della favela mi sembra una cicatrice ora.

Il sole è già basso quando entro nella chiesa. Stanno suonando forte una canzone ma non riesco ad afferrarne il ritornello. Qualcuno dice agli altoparlanti: "Diamo il benvenuto al nostro fratello..." (non riesco a capire il nome). Tutti si alzano. Il prete comincia a parlare del peccato. Nonostante il suo tono sia più vivace di quello a cui sono abituato, mi faccio distrarre dalle colonne e dalle vetrate dell'edificio. La città non dovrebbe avere più di centocinquant'anni; la chiesa sembra più vecchia: è bella e leggera.

"Il peccato è dovunque", continua il prete. "Quanti mariti tradiscono le loro mogli? Quante mogli fanno lo stesso, persino con altri uomini sposati? Quante volte i figli e le figlie infrangono il quarto comandamento e mentono ai loro genitori? Siamo tutti peccatori. Chiniamo tutti il capo in segno di penitenza e preghiamo per il perdono del Signore".
Mi conto nel numero e abbasso il mento. So che il perdono che desidero non arriva da Dio. Lascio la chiesa pochi minuti dopo per controllare la bici: è sempre lì in fondo alla scalinata. Mi siedo sui gradini accanto al cestro per godermi l'aroma dei fiori. Posso vedere degli abitanti delle strade[^homeless] seduti accanto a me. Un messaggio di Y. mi dice di andare a vedere la fiera della letteratura. Il sole non è ancora arancione.

Quando entrammo nel terreiro era già notte. O., la madre di Y., è con noi. Con queste due donne, non ho alcuna paura ad addentrarmi per la prima volta nella favela di Carabás. Il padre del santo è seduto su una poltrona dirimpetto all'entrata di una grande stanza lastricata di piastrelle. Una fila di uomini e una di donne gli stanno dinnanzi fronteggiandosi. Sono tutti scalzi e vestiti di bianco. Una delle ragazze regge una bimba con un abito di pizzo bianco. Il mio primo istinto è quello di togliermi le scarpe, finché mi rendo conto che solo le persone in bianco sono scalze, quindi cammino fino a una panca accanto alla parete e mi siedo lì. Mi sento fuori posto. Una delle ragazze è straordinariamente bella. Il padre del santo ci chiede di avvicinarci e ci fa presentare.

La fiera e in un edificio accanto a una piazza che già conosco. Uno dei portieri vuole verificare il peso della mia bici. "È molto leggera e veloce," gli dico, "ma ha lo scatto fisso". Gli mostro come la ruota si muove assieme ai pedali in entrambe le direzioni. Quando si è avvicinato ho temuto di aver messo la bici nel posto sbagliato. Entro nel padiglione di vetro, che accoglie varie bancarelle di libri e puzza terribilmente a causa del pane al formaggio infornato. Vado alla fine del corridoio dove tre giri di scalini tagliati nel pavimento formano un palco ovale. Vari tavoli rotondi riempiono lo spazio, con qualche libro su ciascuno. I libri sullo stesso tavolo condividono lo stesso colore. Alcuni tavoli hanno delle persone. Sfoglio un libro sullo sviluppo sostenibile in Brasile. Lo poso e mi sposto a un altro tavolo. Ne prendo un altro, lo apro e leggo.

La cerimonia dura varie ore. Le voci e i tre tamburi nell'angolo s'interrompono brevemente solo tra una canzone e l'altra. All'inizio il padre del santo danza davanti ai ragazzi e si trasforma. Gli vengono immediatamende dati abiti nuovi, un grande lenzuolo colorato che gli viene arrotolato varie volte attorno alla vita e al petto e ricade in due lunge code. I suoi piedi gentili conoscono bene la terra. Chiamando una nuova canzone, danza ancora in piccoli passi davanti ai ragazzi. Tocca e trasforma ciascuno di loro. Lanciano strani richiami. I loro corpi s'irrigidiscono, tremano e si piegano a toccare il suolo. Le loro voci cambiano e cominciano a danzare.
Il padre del santo sta trasformando le ragazze. Le figure sembrano risvegliarsi dal sonno. Si riconoscono tra di loro e si scambiano abbracci e saluti. Davanti a noi si sta formando una festa.

Per un poco, le persone in bianco spariscono nell'altra stanza per ritornare con un nuovo aspetto: una gonna colorata, un cappello, gioielli, sigari, sigarette e bevande. Ciascuna figura ha alcuni accessori distintivi. Un ragazzo alto e magro con una pesante collana di perle e una gonna nera gira senza versare una sola goccia di vino dal suo bicchiere. Un tipo gigantesco che fuma il sigaro con l'estremità accesa all'interno della bocca viene a salutarci. La sua voce è roca e ha un sombrero nero a coprirgli gli occhi. Lo trovo estremamente amichevole e divertente. Ci offre un po' della cachaça che sta bevendo: il liquido è stato versato in un mezzo guscio di cocco e per passarlo lo mette per terra. È liquore di qualità e il sorso che prendo mi ammorbidisce la gola. Per restituirgli la ciotola la devo mettere accanto al mio piede sinistro. Lui la prende e mi sussurra qualcosa nell'orecchio: "La sinistra è il lato di..."

Diverse figure vengono a conoscerci. Alcune ci stringono la mano, altre ci abbracciano. Il resto parlano tra di loro o con le poche altre persone presenti, danzano e cantano. La voce nella mia testa che analizza gli eventi da un punto di vista psicologico non mi infastidisce troppo. Ad un certo punto la mia colonna vertebrale viene tesa all'insù e io mi guardo attorno per un po' di tempo con occhi nuovi. C'è un altare al centro della stanza. Un altro alla mia sinistra. La musica è forte il sufficiente da coprire le casse delle altre case di Carabás. Dopo qualche minuto mi sento spossato e voglio dell'acqua. Ricado su me stesso e voglio dormire. Y. è accanto a me quindi le prendo la mano. Il padre del santo ci fa chiamare dalla stanza interna. È giunto il nostro turno.

*Un avviso: non leggere, a meno che tu non sia pronto ad affrontare un serio pericolo*

La prima riga del libro è sufficiente. Sorrido all'uomo e gli dico: "Posso parlare con lei?"


[^homeless]: In portoghese brasiliano i senzatetto sono *moradores de rua* - letteralente "residenti delle strade" - mentre la traduzione europea è *sem-abrigo* - "senza riparo"