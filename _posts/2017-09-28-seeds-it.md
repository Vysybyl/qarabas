---
layout:     post
ref:		seeds
lang: 		it
title:      "Semi"
subtitle:   "Due aquile"
date:       2017-09-28 12:00:00
header-img: "img/seeds.jpg"
---

Camminiamo al buio sulle strade di terra battuta cercando un buon posto per vedere meglio le stelle. La luna non è ancora apparsa. Tutti i percorsi sembrano finire all'interno di proprietà private. L'idea mi innervosisce. Finiamo per ritornare allo stesso punto della sera prima, questa volta soli. 

Y. si sente a casa. Le luci non sono sufficienti per illuminare davvero le strade e la stellata è comunque grande anche dentro il paese. Camminando, cingendole la vita, m'immagino il paesaggio nell'oscurità. Ricordo e rivivo la scoperta del buio.

---

Quel pomeriggio, Y. mi ha raccontato cosa mi attenderebbe se mi avventurassi oltre il villaggio. Più in là il paesaggio cambia ancora: al *serrado* si sostituisce il *sertão*, ancora più arido. Mi figuro approssimativamente un deserto monocromo.

\- Hanno recentemente scoperto dei sistemi di grotte in quella zona. La temperatura e l'umidità della montagna creano un microclima unico. Entri nella grotta e trovi una giungla. Le stesse piante che fuori sopravvivono a stento tutta la vita lottando contro l'acqua scarsissima, lì esplodono mostrando forme e colori incredibili. Non riesci a crederci!

Mi racconta delle espressioni regionali usate nei libri di João Guimarães Rosa - lo scrittore del *sertão* - lasciandomi l'idea rassicurante che quei luoghi siano stati narrati da una voce umana.

Ho ancora in bocca il ricordo del frutto. 

---

Dopo pranzo, nel cortile dell'agriturismo dove ci siamo sfamati con porzioni acquose di lasagna vegana mentre Nysso e Náiade ci descrivevano le loro storie intrecciate a quella del villaggio, Y. mi ha passato un seme, una sorta di fagiolo gigante, scuro e dalla scorza dura. Nelle ultime settimane mi ha fatto assaggiare ogni pianta commestibile che abbiamo incontrato, anche quelle acerbe e insapori. 

Lo apre. 

Guardo il contenuto - una specie di torrone farinoso giallognolo - con una certa diffidenza. Comunque assaggio, come faccio con tutto. Ha un retrogusto amaro e m'impasta la bocca. W., uno degli amici di Y., cerca di capire che odore ha. Ci metto tutto il tempo del ritorno al villaggio per concludere: la scorza odora di valeriana, la polpa di yerba mate.

È solo a casa che, da internet, arriva il nome: l'albero dei semi di polvere, che i miei tre compagni chiamano con il termine indigeno, è quello che in *náhuatl* si chiama *copal* - lo stesso nome dell'incenso resinoso che ne viene estratto e utilizzato per le cerimonie di purificazione. Lo stesso il cui fumo dolciastro mi era stato fatto assaggiare dieci anni prima nel *zocalo* di *DF* prima che il *saumeador* mi strappasse i pensieri dalla testa, afferrandoli in mezzo alla mia fronte ed estraendoli come una stella filante con un gesto rumoroso ed eloquente.

---

La casa di Náiade e Nysso ha il colore della terra che la sorregge. Quando chiedo di conoscerne la genesi, Nysso mi parla di *adobe*, *pau-a-pique*, *hiperadobe* e altri termini che intendo poco. All'interno tocco una parete rossastra dove si vede chiaramente la trama monocroma di mattoni e terra.

Siamo in sei. Il grasso labrador Aspárago è rimasto fuori vicino ai cespugli di quello che Náiade chiama *alecrim[^alecrim]*, ma che ne ha solo l'odore. Anche il mio seme di gesso è rimasto sul portico. Ci sediamo - chi sull'amaca, chi su una panca, chi su cuscini per terra. Beviamo tè e biscotti di *polvilho*. Richiedo la storia della casa (a quanto pare è già stata raccontata durante il pranzo, ma io ero concentrato a parlare con Nysso). 

Lei parla del progetto di permacultura, dell'allontanamento dalla città, del machismo incontrato nel primo villaggio dove si erano fermati, del gruppo di amici e della scoperta del terreno su cui ci troviamo. Degli acquisti fatti un poco alla volta.

Quando la conversazione si sposta su altri temi, aggiungo alle parole di Náiade quello che Nysso mi ha raccontato del suo lavoro. Me lo rivedo arrivare in questi luoghi sperduti nel *sertão*, parlare con gli *indios* e i contadini di agricoltura sostenibile, di diritto alla terra, di conservazione... Penso ai camion carichi di minerali che ci sono sfrecciati accanto due notti prima, sollevando terra e polvere (la strada asfaltata terminava convenientemente all'ingresso di una miniera nordamericana, ma devono esistere altri giacimenti più all'interno). Non mi bastano le parole né i pensieri. Nessuno mi bada, spero. Piango appena.

---

Siamo fermi. Qualcuno ha freddo. Guardo la strada nella direzione opposta da dove siamo venuti. La terra chiara permette di distinguerla. Attorno, il profilo delle piante più vicine si confonde con quello delle colline.

\- Vai.

Esito. Non c'è nessuna luce.

\- Cinquanta passi. Vai.

Comincio a contare. Sono passi corti ma arrivo al cinquantesimo. Gli altri non si riescono più a vedere. Le cicale friniscono forte. Osservo la macchia scura alla mia sinistra. Distinguo vagamente qualche arbusto, poi solo la notte. La fisso.

La paura scompare all'improvviso. Vesto lo sguardo di una fiera notturna e mi ritrovo a mio agio. Assaporo l'oscurità davanti a me e ne traggo un piacere felino, sottile, costante e sensuale. Sono innamorato. 

Basta un passo e sparisco nella notte.

---

La mattina, poche ore prima di partire, Náiade e Nysso mi offrono internet per lavorare. Mi avvisano che la connessione via radio è influenzata dal vento: cade se l'antenna vibra troppo. 

Quando, dopo il *meeting* giornaliero, esco di nuovo sul portico, scorgo volteggiare a est sopra le cime più vicine una coppia di *carcará*, le aquile del *serrado*.


[^alecrim]: Rosmarino