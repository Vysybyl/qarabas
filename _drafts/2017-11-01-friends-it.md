---
layout:     post
ref:		friends
lang: 		it
title:      "Niente acqua"
subtitle:   ""
date:       2017-11-01 12:00:00
header-img: "img/friends.jpg"
---

La città ci accoglie grigia e senza orizzonte. Y. ha rimediato un appartamento solo per noi, in una zona residenziale vicino al parco ("vicino" vuol dire venti minuti a piedi) in un quartiere che potrebbe essere centrale.

Per la prima volta viviamo su un palcoscenico da coppia. 

Siamo amici. Litighiamo quindi da buoni amici, parlando in silenzio, di ritorno dal ristorante consigliatoci. Lascio crescere il muro senza accorgermene, con una facilità che ora mi appare disgustosa, e mi lascio atterrare al di là di esso, imprigionato nelle rotaie dei miei grandi pensieri. 

Parliamo davvero solo una volta a casa, seduti su cuscini disposti sul tappeto di corda davanti al divano - trascurato nella sua funzione principale.

Fuori piove quasi ininterrottamente e in casa non c'è acqua. La proprietaria, amica di Y., è irreperibile. Io mi sento scocciato come un ragazzino viziato ma riesco a nasconderlo solo a parole. Il problema non è nei rubinetti. 

Non so chi parla per primo. Y., credo. Cerco di dare e di ricevere un abbraccio o una carezza e Y. da bravo specchio mi allontana. Mi sento manipolatore e sbagliato. Meschino. So che ha ragione.

Ci sono delle scuse reciproche che suonano più come un "siamo lontani, siamo lontani..." La metropoli ci circonda, ci fissa aspettando i nostri movimenti. Ho fallito. Non so cosa ma ho fallito.

Y. è di là che si prepara a uscire da sola. Ho nel petto una tristezza sconvolgente. Mi butto sul divano e comincio ad ansimare con gli occhi sbarrati. L'aria dentro e fuori come le onde del mare. La pioggia fuori. Per terra accanto a quel divano Y. ha condiviso con me l'ascolto di un messaggio di suo papà. O forse lo condividerà, non ricordo più la cronologia. Persino al parco sono stato tre volte.

Sto pensando a mio padre. Il respiro si è fatto gemito ripetuto e so che Y. lo può sentire. La odio per non accorrere alla mia disperazione. Non sto più giocando! Penso ancora a mio padre, a quest'omino che ha attraversato due continenti e un paese senza parlare altra lingua che la sua. Penso che la sua storia non potrà mai essere raccontata, perché ogni volta che l'ho interrogato mi ha dato versioni diverse, frammentarie e contrastanti: morirà con lui. Non viene ancora Y.!? Vedo quest'omino sbagliato sacrificarsi per me e per i suoi figli come i grand'uomini si sacrificano per delle idee. Anni. Non lo capisco. Nemmeno un libro.

Il peso nel petto mi si scioglie in ondate d'amore. Sto piangendo. La sua storia non potrò mai raccontarla e forse non troverà altra memoria che questa. Non posso contraccambiare. Y. finalmente viene e si fa madre, senza giudicarmi e senza compatirmi. Il suo abbraccio silenzioso.

Il giorno dopo mando appena un messaggio a mio padre. Lo faccio quasi come un gesto rituale. Ore dopo al telefono menzionerò appena la mia malinconia e lui nominerà mio nonno e il fatto che tra la sua morte e la mia nascita vi sono cinque anni esatti di distanza.

---

La sera che Y. è impegnata in impegni famigliari mi ritrovo a cercare nervosamente un qualche tipo di intrattenimento dopo il pomeriggio passato davanti allo schermo. Barcollo fino a un centro culturale che si trova appena due isolati più in là. Anche il cielo grigio diventa nero.

È uno spettacolo teatrale tratto da una storia personale. Un monologo. Lei, la figlia, ci porta frammenti del suo rapporto con il padre, che ha passato gli ultimi anni della sua vita muto dopo un'operazione alle corde vocali. Ci fanno sedere in cerchio nella *hall*. Lei entra fradicia di acqua gelata, scalza, tremante, con un vestito semplice di tessuto sintetico - senza maniche e corto al ginocchio. Si siede accanto a me e mi pare di sentirla rabbrividire sotto i ricci. In grembo regge una scatola da scarpe che - ci dirà poi - contiene tutti gli ultimi messaggi del padre.

L'attrice ci scruta a schiena dritta. Poi parla.
