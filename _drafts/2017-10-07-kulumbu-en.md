---
layout:     post
ref:		kulumbu
lang: 		it
title:      "Kulumbù"
subtitle:   "Le libertà"
date:       2017-10-07 12:00:00
header-img: "img/kulumbu.jpg"
---

A volte gruppi di schiavi in fuga si rifugiavano in zone remote fondando piccoli villaggi nascosti; alcuni di questi esistono ancora oggi. 

Quello che chiamo Kulumbù è un ecovillaggio sulla costa, situato tra un'immensa piantagione di noci di cocco e la foce di un piccolo fiume a due ore di marcia dal paese più vicino. Vi arrivo in un'ora sulla jeep navetta pagando quattro volte il prezzo medio per la stessa distanza su un autobus di linea. Conosco due tipi di comunità: gli squat e quelle che sopravvivono spremendo i visitatori. Kulumbù sembra del secondo tipo.

Assieme a me sulla jeep ci sono tre donne che stanno seguendo un corso di crescita personale al villaggio e una coppia, Tex e Domitille. Lei l'ho incrociata prima di salire sulla navetta in un negozio di dolci. L'ho aiutata a prendere un liquore dall'ultimo scaffale, gesto a cui a risposto con un "grazie" biondo e un po' sdegnoso - molto francese, ho pensato. Invece facciamo amicizia mentre i bagagli vengono sistemati sul tetto dell'auto, e scopro che sono entrambi sudamericani. Mi siedo dietro con Tex.

Sono alto, ma in confronto a lui mi sento gracile. Ha la pelle cotta da varie stagioni di surf e una sorta di cicatrice sotto l'occhio destro di cui non chiederò la storia. Tra gli scossoni della macchina, cercando di fare leva con le gambe per non essere troppo sballottati, parliamo di cose pratiche: lavoro, connessioni internet in zone remote, bioedilizia. È avvocato, mi dice, e stà anche lui lavorando a distanza. Condividiamo qualche dubbio sulla buonafede del sistema economico di Kulumbù.

Quando arriviamo devono essere le sette ed è già notte. Mi ritrovo rapidamente solo. Le due ragazze alla reception non sembrano particolarmente interessate ad aiutarmi, ma ho una mappa disegnata sul diario, la luce del cellulare e le istruzioni per raggiungere la casa dove si trova la stanza che ho affittato, in fondo al villaggio. Le costruzioni sono tutte di uno o due piani, circondate da tratti ampi di vegetazione più o meno fitta. Dopo una decina di minuti raggiungo un gruppo di tre case. Scarto quella con la lavatrice ("abbiamo solo il lavatoio" ricordo che mi ha detto la mia ospite) e mi dirigo alla seconda. È quella giusta. 

La giungla di notte fa un gran baccano.

---

I miei giorni a Kulumbù scorrono troppo veloci. Stare sette o otto ore al PC mi risulta molto difficile dopo aver visto la foce e il mare. Le zanzare non mi danno tregua e, dopo aver sperato nell'infinito potere dell'olio essenziale di lavanda, finisco per usare una camicia a maniche lunghe, pantaloni e calze per tutto il tempo che passo al lavoro. A fine pomeriggio mi cambio e mi butto in acqua.

La vita del villaggio è strettamente legata al ritmo del sole: alle dieci sono già tutti a dormire; nonostante ciò riesco a farmi un bagno al giorno, qualche buona chiacchierata con i miei ospiti e un po' di meditazione guidata in una delle tende comuni. Forse per il mio sguardo diffidente, sento di non essere cercato da chi mi sta attorno. Neppure con Tex e Domi riesco ad incontrarmi tutti i giorni. La solitudine è grande ma piena e viva. Non è disperazione urbana. 

Le mie braccia magre sotto la doccia sembrano appartenere a un corpo non mio. L'acqua è calda e con la luna nuova le pareti si popolano di insetti, una mantide, un millepiedi e qualche falena. Non so i nomi di tutti gli animali che mi possono mordere.

La notte spesso la casa rimane vuota. Mi arrischio ad aprire le grandi porte a vetri che danno sul giardino scuro. Sdraiato nell'amaca, suono piano qualche scala greca e orientale.

---

È solo il penultimo giorno, un sabato, che ho tempo per una ricognizione completa. Dopo aver lavorato ancora qualche ora di mattina, mi aggiro per il villaggio con lo zaino in spalla. Mi hanno avvisato dei furti (l'ultimo è accaduto due notti prima) e per questo mi tengo stretto il mio Dell di cinque chili sul groppone; anche quando entro in acqua sotto un cielo che minaccia pioggia lego lo zaino a una panchina e lo posiziono in modo che il suo arancione spento sia visibile anche da lontano. 

"Due o tre *capanga* con un paio di pistole potrebbero passare al pettine tutto il villaggio, casa per casa, prima che arrivi la polizia" ha detto Ney menzionando il fatto che la casa dove dormono non ha serrature. La mia neppure. Viene dalla metropoli, lui, ed è avvocato.

Quel giorno li incontro alla foce. Spiego a Domi la ricetta del tiramisù mentre stiamo a mollo guazzando nell'acqua tiepida, ma ripartiamo tutti la mattina dopo e io voglio dare un ultimo sguardo a quest'oceano.

Li lascio nel fiume, appena le loro teste a emergere dallo specchio che riflette il cielo plumbeo e le prime costruzioni del villaggio. Devo passare una linea di terra larga forse cento metri per raggiungere il mare. Lo vedo. Per la prima volta non c'è nessuno. Nessuno da nessuna parte. Né sulla spiaggia, né in acqua. Non si distingue neppure una figura nel palmeto o alla foce al di là della quale le piante in file regolari si estendono a perdita d'occhio. Nessun edificio.

Comincio a correre su e giù lungo la costa, e a gridare a pieni polmoni: "Uuuh!" per tutta la durata del fiato, facendo risuonare il richiamo alto nelle cavità nasali e contro i fronti d'onda. Saltello. Faccio la ruota un paio di volte. Il cielo sopra di me è rigonfio di nuvole. Le onde chiamano. Il calore dell'acqua quando il mio piede destro la tocca mi rassicura. Continuo a ululare, camminando a passi rapidi sferzando le creste, mulinando le braccia, finché un'onda non mi bagna la vita. La mia euforia rallenta e l'ululato si placa. Guardo il mare respirare come un essere colossale. Il suono della risacca e le spinte dell'acqua contro il mio corpo mi fanno sentire che è cosciente della mia presenza.

"Fammi vedere qualcosa!" - grido, e l'onda risponde mugghiando.

"Fammi vedere qualcosa!" grido più forte, battendo le palme contro la superficie dell'acqua.

"Sono qui!" grido, camminando contro l'onda in tono di sfida. "Fammi vedere qualcosa!"

"Sono qui! Sono qui!"

Mi dimeno. Cerco quasi di correrle incontro.

"Sono qui! Fammi vedere qualcosa!"

"Sono qui!" rispondo all'onda.

"Sono qui!" grido ancora prima di lasciarmi cadere in avanti.

"Sono qui!" grido rialzandomi. E mi rituffo.

Mare, mare e poi mare. Il suo corpo e il mio comunicano come quelli di due amanti in lotta. Fammi vedere qualcosa.

"Sono qui!" - la voce in gola

"Sono qui" - ora suona estranea

"Sono qui" - e la possanza dolce delle onde

"Sono qui" - che mi ringhia contro

"Sono qui" - si condensa in quest'affermazione

"Sono qui".

Mi lascio cadere un'ultima volta e cerco riposo nell'acqua.

Sono qui.

---

Quella notte mi sveglio verso le quattro. Una zanzara è riuscita a intrufolarsi nella zanzariera rammendata che pende sopra il mio materasso. Mi dò alla caccia per qualche interminabile minuto: ogni volta che la luce del cellulare è accesa, la predatrice sparisce; quando riesco a vederla atterrare su una piega di tessuto il mio attacco è troppo lento e impacciato per colpirla. Dopo un po' rinuncio, piantando la faccia nel cuscino con appena l'occhio sinistro aperto e abbagliato dalla torcia del telefono che illumina la rete sopra di me. Comincio a rimuginare sul mio passato. Conto una, due, tre donne che ho amato e che sono totalmente sparite dalla mia vita. "Perché?", mi chiedo. "Perché?!"

La domanda nella notte di Kulumbù sembra lecita e sincera. La lascio galleggiare sul cuscino per un poco. Poi l'abbraccio.

"Basta".

Lascio uscire le lacrime. Sento qualcosa aggiustarsi dentro di me. Prendo il diario e scrivo forse per una mezz'ora.

Il sonno mi è passato totalmente. Fuori già schiarisce. La zanzara ha svolto il suo compito e non si è più fatta vedere. 

A che ora nasce il sole oggi? Google mi da dieci minuti di tempo. Schizzo fuori dal letto e mi vesto al volo. Metto gli scarponi da montagna allacciando appena l'ultimo paio di asole. Piscio seduto nel bagno secco, chiudo il piccolo lucchetto che funge da serratura simbolica per una delle immense porte a vetri e mi avvio correndo verso la spiaggia. 

Faccio un gran baccano sul sentiero di ghiaia e sabbia. So che buona parte del villaggio è già in piedi e spero di non essere scambiato per uno scassinatore in fuga. Passo le capanne di bambù, la tenda della danza, la casa dove Domi e Tex vengono divorati dalle zanzare e continuo a correre. C'è sempre un momento dopo il primo scatto iniziale dato con leggerezza in cui i piedi si appesantiscono e il cuore balza in gola e anche questa volta mi costringe a rallentare e ad aggiustare il passo. Supero i laboratori tessili, la scuola con il parco-giochi, le ultime case.

Attraverso veloce la strada di sabbia da cui sono arrivato, che entra nel villaggio cingendolo da nord. Scendo l'argine sorpassando un gruppo di cespugli, raggiungo la sponda del fiume e lo vedo. 


