---
layout:     post
ref:		exu
lang: 		it
title:      "Il lato di Exu"
subtitle:   ""
date:       2017-09-09 12:00:00
header-img: "img/exu.jpg"
---

Tra le tante cose di cui non ho scritto, quello che è accaduto nella stanza interna del *pai-de-santo*, ormai due mesi fa, è un episodio che ho serbato a lungo. Mi ritrovo ad annotarlo ora, sul volo di ritorno, sul tavolino ripiegabile alla luce della lampada da lettura.
Y., sua madre ed io siamo entrati in una cucina accompagnati da uno degli aiutanti - forse un *filho-de-santo*. La stanza era poco illuminata e grande meno di un quarto del salone in cui avevamo assistito alle trasformazioni e alla festa.
Il *pai-de-santo* sedeva bevendo su una panca di legno sulla sinistra, con gli occhi sorridenti. Ci fece sedere tutti e tre di fronte a lui, su una panca analoga. Y., io e la mamma di Y.
Ci offre da bere. Prendetti il bicchiere che mi viene porso a due mani. Conversa con Y. per prima e con sua madre poi. Infine mi rivolge la parola.
- E tu?
- Io?
- Voi due siete fidanzati?
- No - rispondiamo assieme - solo amici.
Sorride, commentando com'è curioso che quando un ragazzo e una ragazza si accompagnano, tutti pensano subito che sono fidanzati.
Mi chiede di me. Mi presento di nuovo.
Gli racconto da dove vengo, che sto già lavorando e che non studio più. Gli spiego che sto viaggiando.
- Sei venuto fin qui dall'Europa! - mi dice tenendomi le mani - Là nessuno ama nessuno, stanno tutti soli, ognuno per conto suo. Qui le persone sanno amare. Tu sei venuto qui a cercare persone con il cuore aperto! La tua vita comincia ora!

Siamo rimasti nel *terreiro* ancora per parecchio tempo dopo essere tornati nella sala. La musica non si era fermata e la festa continuava.
Invitata da una degli incarnati, una donna piena e gioviale, la mamma di Y. si era unita alle danze. Anche Y. l'aveva seguita.

La mia stanchezza era passata, forse a causa della *cachaça*. Il *pai-de-santo* era uscito nuovamente dalla stanza e aveva richiamato gli incarnati uno a uno. Ciascuno accompagnato dal proprio canto, gli spiriti avevano abandonato i corpi al tocco del *pai-de-santo*, che aiutava poi i ragazzi sostenendo loro la testa o le spalle.

Siamo finiti a camminare in cerchio attorno alla colonna centrale che nella memoria assume la forma di un albero bianco. Il *pai-de-santo* ha percorso il cerchio soffiando sulla testa di ciascuno un pugno di polvere bianca. Gli incarnati hanno bevuto dell'acqua servita da un'anfora di coccio al centro della stanza.

Infine ci siamo abbracciati uno a uno. La canzone diceva:

*Un abbraccio dato di buon cuore è meglio di una benedizione*

La ragazza la cui bellezza mi aveva folgorato di più mi abbraccia due volte. Cerco l'enorme ragazzo che ci ha offerto la cachaça nella mezza noce di cocco. Mi sembra di abbracciare un fratello maggiore.

La sinistra è il lato di Exu.